---
Title: 03_design_principles.md
Description: Design analysis
---
[index](../analysis)

Designprinciper.
=======================

Den här gången analyseras webbplatserna utifrån vedertagna designprinciper.

Urval
-----------------------

Webbplatserna som analyseras är desamma som i föregående analyser.

Metod
-----------------------

Till min hjälp har jag haft kursmaterialet på dbwebb samt artikeln [Design elements and principles](https://www.canva.com/learn/design-elements-principles/). Jag har med de begreppen och principerna i bakhuvudet helt enkelt klickat mig runt på de tre webbplatserna och noterat vad jag kunnat urskilja i form av medvetna designval.

Resultat
-----------------------

Dokumentera dina resultat från din studie. Berätta vad du kom fram till, vilka resultat du hittade och observerade.
#### [Arnold](https://schwarzenegger.com/)
Det här är en sida om Arnold. Dess mål och syften är på det hela taget att marknadsföra och glorifiera mannen och merchen. Med det sagt är innehållet ändå förhållandevis varierat, han har ju haft mer än en karriär. Här kan man både läsa fd Mr Olympias tankar om träning och hälsa, om fd guvernör Schwarzeneggers politiska gärning och om gamla och nya filmer där skådespelaren Arnold medverkar.
Designen är konservativ - gränsande till tråkig - men funktionell och lättöverskådlig. Den har i princip samma utseende vilken del av webbplatsen man än befinner sig på - besökarens huvudfokus dras till main-elementet som delvis avgränsas från bakgrunden med en subtil skugg-effekt. Här är texten mörkt grå eller svart, rubriker röda eller blå. Vissa delar har kantlinjer, det är gott om foton och länkar. Mot en bakgrund som mest består av vitt eller dova röda och blå bakgrundsfärger med vit text och nästan helt utan konturer uppnås en viss känsla av djup. Som helhet känns designen välbekant och förtroendeingivande på samma sätt som en offentlig myndighets eller ett elbolags webbplats design kan vara. Och ungefär lika upphetsande.

#### [Colleen Darnell](https://www.colleendarnell.com)
På Dr Darnells webbplats kan man både köpa hennes böcker och online-kurser, se ett urval av dokumentärer och podcasts där hon medverkar, samt läsa om forntidens egypten. 
Webbplatsens design är generellt trevlig att titta på rent estetiskt men även ganska rörig - olika sidor har olika layout och färgsättning och flera av dem känns mer lämpade för mobila enheter än för en stor datorskärm, med innehåll som sträcker sig över nästan hela skärmen i sidled och mer scrollmån än vad som känns bekvämt. Större sjok av text är ofta vit på svart bakgrund, vilket fungerar dåligt då kontrasten blir ganska ansträngande för ögonen. Den sammanlagda känslan man får av webbplatsens design är att fokus i första hand har lagts på det estetiska och i andra hand på användarvänlighet.

#### [Stephen Fry](https://www.stephenfry.com)
Även här handlar det mycket om att kränga böcker. Stephen Fry har vid det här laget skrivit en hel del både skönlitterära och populärhistoriska böcker (i allmänhet mycket läsvärda) och de flesta av dem går här att beställa i minst tre olika format, presenterade på ett överskådligt sätt.
Sidorna följer ungefär samma mönster, vilket ger ett sammanhängande intryck. Djup skapas både med färg, textur, skuggor och andra effekter. Sidornas sektioner har fåtts att verka överlappa varandra med hjälp av skuggor och animationer. Navigationen underlättas av att en genomskinlig header/navbar följer med vid skrollning och helheten är snygg, lättfattlig och inte överdrivet seriös.



Analys
-----------------------

Ingen av de tre webbplatserna jag studerat är några exempel på nydanande design eller äventyrlig formgivning. Arnold Schwarzeneggers webbplats har kanske en målgrupp som i många fall uppskattar just det förutsägbara och välbekanta och Darnell når förmodligen en långt större publik via sitt Instagram-konto, hemsidan finns nog i första hand till för att länka till online-kurser och webinarer och det är den delen av sidan som fungerar bäst. Jämförelsevis verkar det vara Stepen Frys sidor som bäst utnyttjar de principer som god design bygger på.

Min egen portfolio-sida innehåller inte heller några utsvävningar designmässigt. Den är hyfsat funktionell, använder både linjer och färg för att skilja på olika innehåll och jag har nog försökt att vara konsekvent i mina val för att sidorna ska kännas sammanhängande. Jag märker dock vissa avsteg från detta, på nästan alla bilder jag använder har jag rundade hörn men inte på förstasidans tex. Analys-sidan och technology-sidan skulle kunna ha samma design då de har samma typ av struktur. Färgvalet börjar också kännas en smula murrigt, jag föredrar nog egentligen större kontrast mellan bakgrund och innehåll exempelvis.

Vad jag tar med mig av min egen analys är att jag nog ska uppdatera mitt färgschema i både det ljusa och mörka läget, testa att använda ramar för ett mindre tråkigt visuellt intryck, samt försöka att skapa lite mer liv i grunddesignen genom att använda någon form av färgvariation i det vertikala planet.

Referenser
-----------------------

[Design elements and principles](https://www.canva.com/learn/design-elements-principles/) av Mary Stribley

The Principles of Beautiful Web Design av Jason Beaird och James George

[Design med html och css](https://dbwebb.se/guide/design-med-html5-och-css3/design)

Övrigt
-----------------------

Analys sammanställd av Emma Widengård.